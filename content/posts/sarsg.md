---
title: "سرسج"
date: 2025-02-09T16:26:31+02:00
tags: ["Life",]

---
![](https://www.shorouknews.com/uploadedimages/Sections/ART/Cinema/original/mohamed-ramdan1668.jpg)

أنا مش ضد إن أي شخص يعمل اللي هو عايزه، وكل واحد حر يشرب السم اللي يعجبه، لكن بصراحة مش مرتاح للوضع الحالي، خصوصًا لما أشوف الثقافة العامة المنتشرة بين الشباب.

المشكلة مش مجرد تصرف فردي أو سلوك مجموعة صغيرة، لكنها أزمة مجتمعية كبيرة، وانحدار واضح في الذوق والفكر والثقافة. دلوقتي بقى العيل عنده 11 سنة، لسا طفل، وبيقلد رقصات عيال تانية مش أكبر منه بكتير على مهرجانات كلامها أقرب لهذيان شخص مريض أو حد متعاطي. والأسوأ من كده إن الأشخاص اللي بيطلعوا من البيئة دي مش بس بيكونوا بلا هدف أو وعي، لكنهم بيشكلوا خطر حقيقي على نفسهم وعلى المجتمع كله.

دول بيكونوا نتاج بيئة مليانة عنف وجهل، بيكبروا على ثقافة التحرش وانعدام الاحترام، وبيبقوا مدمنين على أسوأ أنواع المخدرات اللي بتخليهم عايشين مغيبين، مفيش عندهم أي إحساس بالمسؤولية أو الإنسانية، والكارثة إن حد فيهم ممكن يقتلك بمنتهى البساطة لمجرد إنه تحت تأثير هياج ناتج عن مخدر رخيص هو واخده. ناس فاقدة لأي قيمة أو مبدأ، مستعدة تدمر أي حاجة حواليها بس علشان لحظة نشوة زائفة.

الأسوأ من كده إن النموذج ده بقى المثال اللي الأجيال الجديدة شايفة إنه حاجة "تريندي" ومطلوبة. وخليني أوضح نقطة مهمة: أنا مش بتكلم عن اللبس أو الأسلوب، لأن دي حاجات شكلية، ومهما حاولت تظبط الشكل، القذارة تفضل قذارة. الفكرة أعمق من مجرد مظهر، الموضوع مرتبط بالجهل الشديد والفقر اللي مسيطر على الطبقات الأقل من المتوسطة، واللي للأسف بقت تمثل أغلب المجتمع المصري.

أنا مش هنا علشان أقدم حلول، لأني بصراحة لا عندي التخصص ولا القدرة، لكن كلامي موجه لأي شخص واعي عايش وسط البيئة دي. لو أدركت إنك محاصر وسط مجتمع أقرب للغابة، مليان أمراض نفسية متوغلة داخل كل فرد صغير او كبير  وعقول تفكيرها غريزي بحت لا يختلف عن اقذر الحيوانات، فمهم إنك تحافظ على نفسك وما تنجرفش مع التيار. المجتمع ده بطبيعته بيحارب أي حد يحاول يكون مختلف عنه أو يحاول يتمرد على أسلوب حياتهم، والنتيجة ممكن تكون أذى أو إهانة من ناس عقلهم مش شغال أصلًا.

الحل الأسهل هو إنك تخرج من البيئة دي لكنه لاسف مش دايمًا خيار سهل او متاح، خصوصًا لو ظروفك ما تسمحش دلوقتي. البديل هو إنك تحاول تحُدّ من تأثيرها عليك علي قد ما تقدر، وما تخليش نفسك تندمج معاهم لمجرد إنك عايز تحس بالانتماء و تلبي رغبتك الطبيعية في ده ، لأن ده هيكون انتماء زائف مش هيريحك على المدى البعيد. تقليل الاحتكاك بيهم ممكن يساعدك، لكن مش لازم تعزل نفسك تمامًا علشان ده ممكن يأثر عليك نفسيًا بطريقة عكسية.

الأهم إنك تخلق بيئتك الخاصة، المكان اللي عايز تكون جزء منه في المستقبل. وده مش سهل على الكل، لأن كل شخص عنده تركيبة نفسية مختلفة، لكن في النهاية، زي ما عندك عالم خارجي مش عاجبك، لازم يكون عندك عالم داخلي تبنيه بنفسك، وفقًا لقيمك وأفكارك.